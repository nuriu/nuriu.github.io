---
layout: post
title: Temel Python
subtitle: "1. Gün: Giriş, Geliştirme Ortamı"
categories:
- python
---

# **Giriş**  
Python, [Guido van Rossum][Guido] tarafından 1990 yılında geliştirilmeye başlanmış, ilk sürümüne Ocak 1994 yılında ulaşmış, nesne yönelimli, yorumlamalı, birimsel ve  yüksek seviyeli bir programlama dilidir. Hemen hemen her türlü platformda çalışabilir. Sistem programlamadan veritabanı yazılımı programlamaya kadar birçok alanda kullanılır. Girintili sözdiziminin kolay okunabilir olmasından dolayı birçok kişi tarafından öğrenmesi kolay olarak görülür. Python hakkında daha fazla teorik bilgi için vikipedi sayfasını ziyaret edebilirsiniz:  

[Python (programlama dili)][Vikipedi]  

# **Python Kurulumu**  
Python dilinin hali hazırda iki sürümü (2 ve 3 serisi) bulunmaktadır. Bu iki sürüm arasındaki farklar yazılmış kütüphanelerden dolayı oluşmakta. Fakat birçok kütüphane Python 3 sürümüne aktarılmış durumda. Eğer Python ile geliştirmeye yeni başlayacaksanız (burada olduğunuza göre, evet) en güncel Python v3 sürümünü kullanmak daha mantıklı.  

Python diğer dillerden farklı olarak yorumlayıcı aracılığıyla çalıştırılır. Bu desteği sağlamak için son sürümü (şu anda 3.4.3) aşağıdaki linke tıklayıp indirebilirsiniz.  

[Download Python][Python]  

İndirmek istediğiniz sürüme tıkladıktan sonra sayfanın en altında "Files" bölümünde işletim sisteminize uygun olanını indirip kurabilirsiniz. Bu kurulumun normal program kurulumlarından farkı olduğu söylenemez. Dikkat etmeniz gereken tek şey kurulum klasörünüzün "PATH" değişkeninize eklendiğinden emin olmak. Kurulum aracı bunu kolay yoldan yapmanıza olanak sağlıyor. Kurulum esnasında "add python.exe to path variable" gibi bir seçenek görürseniz mutlaka işaretleyin.  

# **Düzenleyici Seçimi**  

Python ile geliştirme yapmak için herhangi bir metin editörünü kullanabilirsiniz. Eğer daha gelişmiş bir geliştirme ortamı kullanmak isterseniz PyCharm ya da Visual Studio'yu tercih edebilirsiniz. İkisinin de ücretsiz Community sürümleri mevcut. Ben diğer projelerde de kullanmakta olduğum Visual Studio 2015'i kullanacağım. Aşağıda iki IDE için de indirme bağlantılarını veriyorum. Henüz indirip kurmadıysanız ve kullanmak istiyorsanız aşağıdaki bağlantılardan indirip kurabilirsiniz. Yarın Python dilinin genel sözdizimini inceleyeceğiz.

[PyCharm][PyCharm]  
[Visual Studio 2015][VS2015]  

Sonraki Bölüm: Sözdizimi, Veri Tiplerine Giriş:  
[Temel Python - 2. Gün: Sözdizimi, Veri Tiplerine Giriş][1]

[1]: /python/2015/10/11/temel-python-ikinci-gun-sozdizimi-veri-tiplerine-giris.html

[Guido]: https://tr.wikipedia.org/wiki/Guido_van_Rossum
[Vikipedi]: https://tr.wikipedia.org/wiki/Python_(programlama_dili)
[Python]: https://www.python.org/downloads/
[PyCharm]: https://www.jetbrains.com/pycharm/download/
[VS2015]: https://www.visualstudio.com/tr-tr/downloads/download-visual-studio-vs.aspx
